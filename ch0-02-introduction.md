---
layout: lesson
title: Úvod
quote: "\"le já nechci mezi potrhlíky,\" bránila se Alenka.</br> \"Málo platné,\" řekla kočka, \"tady jsme všichni potrhlí. Já jsem potrhlá, ty jsi taky potrhlá.\"</br> \"Jak to víš, že jsem potrhlá?\" zeptala se Alenka.</br> \"To je jisté, jinak bys sem nechodila.\"</br>"
audio: /assets/audio/21lessons/0-02.m4a
permalink: intro
order: ch0-02
toc: true
---

V říjnu 2018 položil Arjun Balaji nevinnou otázku: [*Co jste se naučili od 
Bitcoinu?*][this question] Poté, co jsem se pokusil na tuto otázku odpovědět 
(žalostně neúspěšně) v krátkém tweetu, uvědomil jsem si, že věcí, které 
jsem se naučil, je příliš mnoho na to, abych na ně mohl odpovědět rychle. 
Pokud vůbec.

To, co jsem se naučil, se samozřejmě týká Bitcoinu - nebo to s ním alespoň 
souvisí. Nicméně, i když jsou zde některé z vnitřních mechanismů Bitcoinu 
objasněny, následující lekce nejsou vysvětlením toho, jak Bitcoin funguje nebo 
co to je. Mohly by však pomoci prozkoumat některé ze záležitostí, jichž se 
Bitcoin dotýká: filosofické otázky, ekonomické skutečnosti a technologické 
inovace.

Jednadvacet lekcí je strukturováno do svazků po sedmi, což vyúsťuje ve tři 
kapitoly. Každá kapitola se na Bitcoin dívá jinou optikou a extrahuje z něj 
poučení, která lze získat při zkoumání této podivné sítě z různých úhlů 
pohledu.

[Kapitola I][chapter1] zkoumá filosofické učení Bitcoinu. Souhru neměnnosti 
a změny, koncept skutečné vzácnosti, neposkvrněné početí Bitcoinu, problém 
identity, rozpor replikace a polohy, sílu svobody slova a hranice poznání.

[Kapitola II][chapter2] se zabývá ekonomickým poznáním Bitcoinu. Lekce 
o finanční negramotnosti, inflaci, hodnotě, penězích a jejich historii, 
bankovnictví frakčních rezerv a o tom, jak Bitcoin mazaně a oklikou znovu 
zavádí zdravé peníze.

[Kapitola III][chapter3] se věnuje některým poznatkům získaným při zkoumání 
technologie Bitcoinu. Proč je v číslech síla, úvahy o důvěře, proč určování 
času vyžaduje práci, jak je pomalý vývoj a nenarušování systému předností, 
a nikoli chybou, co nám může vznik Bitcoinu říci o soukromí, proč cypherpunkové 
píší kód (a ne zákony) a jaké metafory by mohly být užitečné pro zkoumání 
budoucnosti Bitcoinu.

Každá lekce obsahuje v textu několik citátů a odkazů. Pokud jsem nějakou 
myšlenku prozkoumal podrobněji, najdete odkazy na mé související práce v části 
"Za zrcadlem". Pokud byste rádi šli hlouběji, odkazy na nejdůležitější materiály 
jsou uvedeny v části "Dolů králičí norou". Obojí najdete na konci každé lekce. 
(V případě, že jsem nalezl vhodný a dostatečně kvalitní článek v češtině, 
odkazuji na něj. Jinak ponechávám odkazy na původní anglické zdroje. Některé 
z odkazovaných textů plánuji v budoucnu přeložit také - pozn. překladatele)

Přestože jsou určité předchozí znalosti o Bitcoinu přínosné, doufám, že tyto 
lekce zvládne strávit každý zvídavý čtenář. I když některé z lekcí spolu 
souvisejí, každá by měla být schopna obstát sama o sobě a lze je číst samostatně. 
Technickému žargonu jsem se snažil maximálně vyhýbat, avšak některým slovíčkům, 
specifickým pro danou oblast, se nelze zcela vyvarovat.

Doufám, že můj text poslouží ostatním jako inspirace, aby se ponořili pod povrch 
a prozkoumali některé z hlubších otázek, které Bitcoin vyvolává. Mou vlastní 
inspiraci mi poskytlo množství jiných autorů a jim všem jsem neskonale vděčný.

V neposlední řadě: cílem mého psaní není vás o čemkoli přesvědčovat. Mým cílem 
je přimět vás k zamyšlení a ukázat vám, že Bitcoin je mnohem víc, než se na první 
pohled zdá. Nemohu vám ani říct, co Bitcoin je, nebo co vás naučí. To si budete 
muset zjistit sami pro sebe.

> "Z týhle cesty se nemůžeš vrátit. S modrou kapslí všechno skončí, probudíš 
> se doma a budeš věřit, čemu budeš chtít. Ale s tou červenou - zůstaneš 
> v Říši divů a já ti ukážu, jak hluboko králičí nora vede."
> <cite>[Morpheus][Morpheus]</cite>

{% include image.html path="./assets/images/bitcoin-orange-pill.jpg" %}

[Morpheus]: https://en.wikipedia.org/wiki/Red_pill_and_blue_pill#The_Matrix_(1999)
[this question]: https://twitter.com/arjunblj/status/1050073234719293440

<!-- Internal -->
[chapter1]: {{ 'philosophy' | absolute_url }}
[chapter2]: {{ 'economics' | absolute_url }}
[chapter3]: {{ 'technology' | absolute_url }}

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
