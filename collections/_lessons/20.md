---
layout: lesson
title: Lekce 20
subtitle: Cypherpunkové píší kód
quote: "Vidím, že se snažíte něco vytvořit."
audio: /assets/audio/21lessons/3-20.m4a
image: /assets/images/bitcoin-v0.1-code.png
order: ch3-20
---

Stejně jako mnoho jiných skvělých nápadů, se ani Bitcoin neobjevil 
z ničeho nic. Vznikl díky využití a kombinaci mnoha inovací a objevů 
v matematice, fyzice, informatice a dalších oborech. Ačkoli je nepochybně 
géniem, nebyl by Satoshi schopen Bitcoin vynalézt bez velikánů, 
na jejichž ramenou stál.

> "Kdo si jen přeje a doufá, nezasahuje aktivně do běhu událostí 
> a do utváření vlastního osudu."
> <cite>[Ludwig Von Mises]</cite>

Jedním z těchto velikánů je Eric Hughes, jeden ze zakladatelů 
cypherpunkového hnutí a autor [cypherpunkového manifestu]. Je těžké si 
představit, že by Satoshi nebyl tímto manifestem ovlivněn. Hovoří se 
v něm o mnoha věcech, které Bitcoin umožňuje a využívá, jako jsou přímé 
a soukromé transakce, elektronické peníze a hotovost, anonymní systémy 
a obrana soukromí pomocí kryptografie a digitálních podpisů.

> "Ochrana soukromí je pro otevřenou společnost v elektronickém věku 
> nutností. [...] Protože si přejeme soukromí, musíme zajistit, aby každá 
> strana transakce věděla pouze to, co je pro danou transakci přímo 
> nezbytné. [...]
>
> Proto soukromí v otevřené společnosti vyžaduje anonymní transakční 
> systémy. Dosud byla takovým systémem především hotovost. Anonymní 
> transakční systém není tajným transakčním systémem.
> [...]
>
> My, cypherpunkové, se věnujeme budování anonymních systémů. Své soukromí 
> bráníme pomocí kryptografie, anonymních systémů pro přeposílání pošty, 
> digitálních podpisů a elektronických peněz.
>
> Cypherpunkové píší kód."
> <cite>[Eric Hughes][cypherpunk manifesto]</cite>

Cypherpunkové nenacházejí útěchu v nadějích a přáních. Aktivně zasahují 
do běhu událostí a utvářejí svůj vlastní osud. Cypherpunkové píší kód.

A tak si Satoshi v pravém cypherpunkovém stylu sedl a začal psát kód. 
Kód, který vzal abstraktní myšlenku a dokázal světu, že je skutečně funkční. 
Kód, který zasadil semínko nové ekonomické reality. Díky tomuto kódu si 
každý může ověřit, že tento nový systém opravdu funguje, a zhruba každých 
10 minut Bitcoin světu dokazuje, že stále žije.

{% include image.html path="./assets/images/bitcoin-v0.1-code.png" caption="Ukázka kódu z Bitcoinu verze 0.1.0" %}

Aby se ujistil, že jeho inovace překročí hranice fantazie a stane se realitou, 
napsal Satoshi kód implementující jeho nápad ještě před sepsáním whitepaperu. 
Dbal také na to, aby vydání [neodkládal] donekonečna. Koneckonců "vždycky 
se najde ještě jedna věc, kterou je třeba udělat".

> "Musel jsem nejprve napsat celý kód, abych mohl přesvědčit sám sebe, že 
> dokážu vyřešit každý problém. Až pak jsem napsal ten dokument."
> <cite>[Satoshi Nakamoto][6]</cite>

V dnešním světě nekonečných slibů a jejich pochybného uskutečňování bylo 
takového odhodlaného budování zoufale zapotřebí. Buďte cílevědomí, 
přesvědčte se, že problémy skutečně dokážete vyřešit, a realizujte řešení. 
Všichni bychom se měli snažit být trochu více cypherpunkoví.

Bitcoin mě naučil, že cypherpunkové píší kód.

---

{% include links.html lesson=20 %}

[mail-announcement]: http://www.metzdowd.com/pipermail/cryptography/2008-October/014810.html
[Ludwig Von Mises]: https://mises.org/library/human-action-0/html/pp/613
[cypherpunk manifesto]: https://www.activism.net/cypherpunk/manifesto.html
[version 0.1.0]: https://bitcointalk.org/index.php?topic=68121.0
[not to delay]: https://bitcointalk.org/index.php?topic=199.msg1670#msg1670
[6]: http://www.metzdowd.com/pipermail/cryptography/2008-November/014832.html

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
