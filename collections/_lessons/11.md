---
layout: lesson
title: Lekce 11
subtitle: Peníze
quote: "\"Jedno vejce prosím,\" řekla nesměle. \"Po čempak jsou?\"</br> \"Po pěti a půl krejcaru za jedno - po dvou krejcarech dvě,\" odvětila Ovce."
audio: /assets/audio/21lessons/2-11.m4a
image: /assets/images/proto-money.jpg
order: ch2-11
---

Co jsou to peníze? Používáme je denně, ale odpovědět na tuto otázku je 
překvapivě obtížné. Jsme na nich velkou měrou závislí, a pokud jich máme 
příliš málo, stává se náš život velmi složitým. Přesto o věci, která 
podle všeho otáčí světem, přemýšlíme jen zřídka. Bitcoin mě donutil 
na tuto otázku odpovídat znovu a znovu: Co to, k čertu, jsou peníze?

Mluvíme-li v našem "moderním" světě o penězích, většina lidí si 
pravděpodobně vybaví šustivé papírky, přestože většina našich peněz dávno 
není nic než číslo na bankovním účtu. Jako peníze už jedničky a nuly 
používáme - v čem je tedy Bitcoin odlišný? Bitcoin je jiný, protože 
ve své podstatě jde o zcela jiný *typ* peněz, než jaké používáme v současnosti. 
Abychom to pochopili, budeme se muset blíže podívat na to, co jsou peníze, 
jak vznikly a proč se po většinu historie používalo k obchodu zlato a stříbro.

> "V tomto smyslu se spíše jedná o drahý kov. Místo toho, aby se nabídka 
> měnila a hodnota zůstávala stejná, je nabídka předem určena a mění se hodnota."
> <cite>[Satoshi Nakamoto]</cite>

Mušle, zlato, stříbro, papír, bitcoin. Nakonec **peníze jsou to, co lidé 
používají jako peníze**, bez ohledu na jejich tvar a formu nebo naopak 
jejich absenci.

Peníze jsou nesmírně důmyslným vynálezem. Svět bez nich je šíleně 
komplikovaný: Kolik ryb mi zaplatí nové boty? Za kolik krav si koupím dům? 
Co když zrovna nic nepotřebuji, ale musím se zbavit jablek, která brzy 
shnijí? Nepotřebujete velkou představivost, abyste si uvědomili, 
že výměnný obchod je zoufale neefektivní.

Na penězích je skvělé to, že je lze směnit za *cokoli jiného* - to je 
vynález! Jak skvěle shrnuje [Nick Szabo] v pojednání *[Shelling Out: 
The Origins of Money]* (Původ peněz), my lidé jsme coby peníze používali 
nejrůznější věci: korálky ze vzácných materiálů, kupříkladu ze slonoviny, 
mušlí nebo některých kostí, různé druhy šperků a později i vzácné kovy, 
jako stříbro a zlato.

Protože jsme líní tvorové, nepřemýšlíme příliš o věcech, které jednoduše 
fungují. Peníze pro většinu z nás fungují dobře. Stejně jako u aut nebo 
počítačů, je většina z nás nucena přemýšlet o jejich vnitřním fungování 
pouze v případě, když se rozbijí. Lidé, kteří viděli, jak jejich životní 
úspory zmizely kvůli hyperinflaci, znají hodnotu tvrdých peněz. Stejně jako 
lidé, kteří viděli, jak jejich přátelé a rodina zmizeli kvůli zvěrstvům 
nacistického Německa nebo sovětského Ruska, znají hodnotu soukromí.

S penězi je to tak, že jsou všeobjímající. Peníze tvoří polovinu každé 
transakce, což těm, kteří mají na starosti jejich tvorbu, propůjčuje 
obrovskou moc.

> "Vzhledem k tomu, že peníze tvoří polovinu každé obchodní transakce 
> a že celé civilizace doslova vznikají a zanikají na základě kvality 
> svých peněz, mluvíme o úžasné síle, která se skrývá pod rouškou noci. 
> Je to moc spřádat iluze, které se zdají být skutečné tak dlouho, dokud 
> trvají. To je samotné jádro moci centrální banky."
> <cite>[Ron Paul]</cite>

Bitcoin tuto moc eliminuje mírovou cestou, protože odstraňuje samu 
tvorbu peněz a činí tak bez použití síly.

Peníze prošly několika obměnami. Většina z nich byla dobrá. Jedním 
či druhým způsobem naše peníze vylepšily. Velmi nedávno se však vnitřní 
fungování našich peněz poškodilo. Dnes jsou téměř všechny naše peníze 
jednoduše vytvářeny *ze vzduchu* těmi, kdo mají moc. Abych pochopil, 
jak k tomu došlo, musel jsem se seznámit s historií a následným úpadkem peněz.

Zda bude k nápravě této zkaženosti zapotřebí série katastrof, nebo jen 
monumentální vzdělávací úsilí, se teprve ukáže. Modlím se k bohům zdravých 
peněz, aby to bylo to druhé.

Bitcoin mě naučil, co jsou to peníze.

---

{% include links.html lesson=11 %}

[Satoshi Nakamoto]: http://p2pfoundation.ning.com/xn/detail/2003008:Comment:9562
[Nick Szabo]: http://unenumerated.blogspot.com/
[Shelling Out: The Origins of Money]: https://nakamotoinstitute.org/shelling-out/
[Ron Paul]: http://endthefed.org/books/
[social-scalability]: https://unenumerated.blogspot.co.at/2017/02/money-blockchains-and-social-scalability.html

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
