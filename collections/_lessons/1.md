---
layout: lesson
title: Lekce 1
subtitle: Neměnnost a změna
quote: "Zajímalo by mě, jestli jsem se v noci změnil. Nech mě přemýšlet. Byl jsem stejný, když jsem ráno vstal? Skoro si vzpomínám, že jsem se cítil trochu jinak. Ale pokud nejsem stejný, další otázka zní: 'Kdo tedy, pro všechno na světě, jsem?'. Ach, to je právě ta veliká hádanka!"
audio: /assets/audio/21lessons/1-01.m4a
image: /assets/images/ship-bw.jpg
order: ch1-01
---

Bitcoin je ze své podstaty těžké popsat. Je to nová věc a jakýkoli pokus 
o srovnání s předchozími koncepty - ať už ho nazveme digitálním zlatem 
nebo internetem peněz - se nutně mine účinkem. Ať už je vaše oblíbené 
přirovnání jakékoli, dva aspekty Bitcoinu jsou naprosto zásadní: 
decentralizace a neměnnost.

Jedním ze způsobů, jak o Bitcoinu přemýšlet, je [automatizovaná společenská smlouva]. 
Software je jen jedním z dílků skládačky a doufat, že změníte Bitcoin 
změnou softwaru, je marná snaha. Člověk by musel přesvědčit zbytek sítě, 
aby takové změny přijal, což je mnohem více psychologická záležitost 
než úsilí v oblasti softwarového inženýrství.

Následující věta může znít na první pohled absurdně, stejně jako mnoho 
jiných věcí v tomto prostoru, ale přesto věřím, že je hluboce pravdivá: 
Bitcoin nezměníte, ale Bitcoin změní vás.

> "Bitcoin nás změní víc než my jeho."
> <cite>[Marty Bent]</cite>

Trvalo mi dlouho, než jsem si uvědomil hloubku tohoto tvrzení. Protože 
Bitcoin je jen software a vše je open-source, můžete jednoduše měnit 
věci podle libosti, ne? Omyl. Velmi špatně. Není divu, že tvůrce 
Bitcoinu to věděl až příliš dobře.

> Povaha Bitcoinu je taková, že jakmile byla vydána verze 0.1, byl 
> základní design vytesán do kamene po zbytek jeho existence.
> <cite>[Satoshi Nakamoto]</cite>

Mnoho lidí se pokoušelo změnit povahu Bitcoinu. Doposud nikdo z nich 
neuspěl. Zatímco existuje nepřeberná řada forků a altcoinů, síť Bitcoinu 
stále funguje stejně jako v době, kdy byl spuštěn první uzel. Na 
altcoinech z dlouhodobého hlediska nezáleží. Forky nakonec vyhladoví 
k smrti. Důležitý je Bitcoin. Dokud se nezmění naše základní chápání 
matematiky a/nebo fyziky, bude Bitcoinovému medojedovi i nadále 
všechno jedno.

> "Bitcoin je prvním případem nové formy života. Žije a dýchá na internetu. 
> Žije proto, že může platit lidem za to, že ho udržují při životě. [...] 
> Nelze ho změnit. Nelze s ním polemizovat. Nelze s ním manipulovat. Nelze 
> ho zpochybnit. Nelze jej zastavit. [...] Kdyby jaderná válka zničila 
> polovinu naší planety, bude žít dál, nepoškozený."
> <cite>[Ralph Merkle]</cite>

Tlukot srdce Bitcoinové sítě přežije nás všechny.


Uvědomění si výše uvedeného mě změnilo mnohem víc, než mě kdy změní 
uplynulé bloky Bitcoinového blockchainu. Změnilo to mé časové preference, 
mé chápání ekonomie, mé politické názory a mnoho dalšího. K čertu, 
dokonce to [mění i lidský jídelníček][carnivores]. Pokud vám to všechno 
zní šíleně, jste v dobré společnosti. Všechno je to šílené, 
a přesto se to děje.

Bitcoin mě naučil, že se nezmění. Já ano.

---

{% include links.html lesson=1 %}

<!-- Internal -->
[gravity]: https://dergigi.com/2019/05/01/bitcoins-gravity/
[proof-of-life]: https://dergigi.com/2019/08/07/proof-of-life/
[lesson18]: {{ '18' | absolute_url }}

<!-- Further Reading -->
[automated social contract]: https://medium.com/@hasufly/bitcoins-social-contract-1f8b05ee24a9
[carnivores]: https://motherboard.vice.com/en_us/article/ne74nw/inside-the-world-of-the-bitcoin-carnivores
[tftc]: https://tftc.io/tales-from-the-crypt/
[bent]: https://tftc.io/martys-bent/

<!-- Quotes -->
[Ralph Merkle]: http://merkle.com/papers/DAOdemocracyDraft.pdf
[Satoshi Nakamoto]: https://bitcointalk.org/index.php?topic=195.msg1611#msg1611

<!-- Twitter People -->
[Marty Bent]: https://twitter.com/martybent

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
