---
layout: lesson
title: Lekce 12
subtitle: Historie a úpadek peněz
quote: "Nepamatovali si jednoduchá pravidla, která jim dávali jejich přátelé, jako například, že když vlezeš do ohně, spálí tě, a že když se nožem řízneš hodně hluboko do prstu, zpravidla to krvácí, a nikdy nezapomněla, že když vypiješ láhev s nápisem \"jed\", je téměř jisté, že se s tebou dřív nebo později nepohodne."
audio: /assets/audio/21lessons/2-12.m4a
image: /assets/images/clipped-coins.png
order: ch2-12
---

Mnoho lidí si myslí, že peníze jsou kryté zlatem, které je uzamčeno 
ve velkých trezorech chráněných silnými zdmi. To přestalo být pravdou již 
před mnoha desetiletími. Už ani nevím, co jsem si myslel já, neboť jsem 
na tom byl mnohem hůř. Prakticky vůbec jsem nerozuměl zlatu, papírovým 
penězům ani tomu, proč by vůbec měly být něčím kryty.

Součástí poznávání Bitcoinu je i poznávání fiat peněz (česky též "měna 
s nuceným oběhem" nebo "zákonná měna", pozn. překladatele): co znamenají, 
jak vznikly a proč možná nejsou tím nejlepším nápadem, který jsme kdy měli. 
Co přesně jsou fiat peníze? A jak jsme se dostali k jejich používání?

*Fiat* jednoduše znamená, že je něco nařízeno formálním schválením nebo 
ustanovením (viz. biblické Fiat lux - Budiž světlo, pozn. překladatele). 
Fiat peníze jsou tedy penězi prostě proto, že *někdo* říká, že to jsou peníze. 
Vzhledem k tomu, že všechny vlády dnes používají fiat měnu, je ten *někdo* 
vaše vláda. Bohužel nemáte *svobodu* s tímto návrhem hodnoty nesouhlasit. 
Rychle pocítíte, že toto ustanovení je všechno, jen ne nenásilné. Pokud 
odmítnete používat tuto papírovou měnu k podnikání a placení daní, jediní 
lidé, se kterými budete moci diskutovat o ekonomice, budou vaši spoluvězni.

Hodnota fiat peněz nevyplývá z jejich přirozených vlastností. To, jak dobrý 
je určitý typ fiat peněz, souvisí pouze s politickou a fiskální (ne)stabilitou 
těch, kteří o jejich existenci sní. Jejich hodnota je stanovena nařízením, svévolně.

<!-- {% include image.html path="./assets/images/fiat-definition.png" caption="fi·at /ˈfēˌät,ˈfēət/ --- 'Let it be done'" %} -->
{% include image.html path="./assets/images/fiat-definition.png" caption="pozdně středoanglicky, z latinského fiat - 3. osoba jednotného čísla konjunktivu slovesa fierī (ve funkci pasívního tvaru facĕre, dělat), překládá se jako 'budiž!' (wiki)" %}

Donedávna se používaly dva druhy peněz: **komoditní peníze**, vyrobené 
z drahých *věcí*, a **reprezentativní peníze**, které cennou věc *představují*, 
a to většinou písemně.

Komoditních peněz jsme se již dotkli výše. Lidé jako peníze používali speciální 
kosti, mušle a drahé kovy. Později se jako peníze používaly především mince 
z drahých kovů, jako je zlato a stříbro. [Nejstarší dosud nalezená mince][oldest coin] je 
vyrobena z přírodní směsi zlata a stříbra a byla vyrobena před více než 2700 lety. 
Pokud je v Bitcoinu něco nového, pak to rozhodně není koncept mince.

<!-- {% include image.html path="./assets/images/lydian-coin-stater.png" caption="Lydian electrum coin. Picture cc-by-sa Classical Numismatic Group, Inc." %} -->
{% include image.html path="./assets/images/lydian-coin-stater.png" caption="Statér z élektronu, lýdská mince. Licence obrázku cc-by-sa Classical Numismatic Group, Inc." %}

Ukázalo se, že hromadění mincí, dnešním slovníkem hodling, je téměř stejně 
staré jako mince samy. Nejstarším hodlerem mincí byl člověk, jenž téměř stovku 
takových mincí uložil do hrnce a zakopal do základů chrámu, aby byly nalezeny 
až o 2500 let později. Zatraceně dobrá úschova, pokud se ptáte na můj názor.

Jednou z nevýhod používání mincí z drahých kovů je, že je lze zmenšovat, což 
efektivně snižuje hodnotu mince. Z oddělených částí lze, po jejich opětovném 
slití, razit mince nové, čímž se časem nafoukne peněžní zásoba a každá jednotlivá 
mince se znehodnotí. Lidé ze svých stříbrných dolarů doslova holili, co se dalo. 
Zajímalo by mě, jak v té době vypadaly reklamy na *Dollar Shave Club*.

Protože vlády tolerují inflaci jen tehdy, pokud ji samy způsobují, snažily se 
toto partyzánské znehodnocování zastavit. Ve stylu hry na policajty a zloděje 
byli "zastřihávači" mincí stále nápaditější a nutili "mincovní mistry", být 
ještě vynalézavější ve svých protiopatřeních. Jedním z těchto mistrů býval Isaac Newton, 
světoznámý fyzik proslulý svou knihou *Principia Mathematica*. Právě jemu se 
připisuje přidání drobných proužků na okraj mince, které se tam objevují dodnes. 
Pryč tak byly časy snadného holení mincí.

{% include image.html path="./assets/images/clipped-coins.png" %}

Ačkoli jsou tyto metody [znehodnocování mincí][coin debasement] drženy na uzdě, 
mince stále trpí dalšími problémy. Jsou neskladné a jejich přeprava není příliš 
pohodlná, zejména je-li třeba realizovat převod velké hodnoty. Přijít s obrovským 
pytlem stříbrných dolarů pokaždé, když si chcete koupit mercedes, není příliš 
praktické.

Když už mluvíme o německých věcech: Další zajímavý příběh se týká toho, jak 
americký *dolar* získal své jméno. Slovo "dolar" je odvozeno z německého slova [Thaler], 
zkráceniny pro *Joachimsthaler*, což byla mince ražená ve městě *Sankt Joachimsthal* 
(Jáchymovský tolar z Jáchymova u Karlových Varů poblíž česko-německé hranice, pozn. 
překladatele). Thaler je v němčině zkratka pro někoho (nebo něco), pocházejícího z údolí, 
a protože byly tyto stříbrné mince raženy v Jáchymovském údolí (Joachimsthal), lidé je 
jednoduše označovali jako *Thaler*. Thaler (německy) se přejmenoval na daalder (holandsky) 
a nakonec na dollar (anglicky).

{% include image.html path="./assets/images/joachimsthaler.png" caption="Původní \"dolar\" s vyobrazením svatého Jáchyma v plášti a s poutnickou čapkou. Licence obrázku cc-by-sa Berlin-George"%}

Zavedení reprezentativní měny předznamenalo pád tvrdých peněz. V roce 
1863 byly představeny zlaté certifikáty a o patnáct let později byl 
stříbrný dolar také pomalu, ale jistě nahrazen papírovým zástupcem: 
stříbrným certifikátem.

Trvalo zhruba 50 let od zavedení prvních [stříbrných certifikátů][silver certificates], než 
se tyto kusy papíru proměnily v to, co dnes označujeme jako americký dolar.

{% include image.html path="./assets/images/us-silver-dollar-note-smaller.png" caption="Americký stříbrný dolar z roku 1928 - \"SPLATNÝ DRŽITELI NA VYŽÁDÁNÍ\". Obrázek pochází z National Numismatic Collection at the Smithsonian Institution" %}

Všimněte si, že výše uvedený americký stříbrný dolar z roku 1928 se stále 
jmenuje *stříbrný certifikát*, což naznačuje, že se skutečně jedná o pouhý 
dokument, který uvádí, že držitel tohoto kusu papíru má nárok na kus stříbra. 
Zajímavé je, že text, který toto označuje, se postupem času zmenšoval. 
Stopa po "certifikátu" po čase zcela zmizela a nahradilo ji uklidňující 
prohlášení, že se jedná o bankovky federálních rezerv.

Jak bylo uvedeno dříve, totéž se stalo se zlatem. Většina světa fungovala 
na [bimetalickém standardu][bimetallic standard], což znamená, že mince se vyráběly především 
ze zlata a stříbra. Existence certifikátů na zlato, které bylo možné vyměnit 
za zlaté mince, byla patrně technologickým zlepšením. Papír je pohodlnější, 
lehčí, a protože jej lze libovolně dělit tak, že se na něj jednoduše vytiskne 
menší číslo, je snazší rozdělit měnu na menší jednotky.

Aby se držitelům (uživatelům) připomnělo, že tyto certifikáty reprezentují 
skutečné zlato a stříbro, byly příslušně barevně odlišeny a na samotném 
certifikátu to bylo jasně uvedeno. Tento nápis lze plynule přečíst odshora dolů:

> "Tímto se potvrzuje, že ve státní pokladně Spojených států amerických 
> bylo uloženo sto dolarů ve zlaté minci splatné držiteli na vyžádání."

{% include image.html path="./assets/images/us-gold-cert-100-smaller.png" caption="Obrázek pochází z National Numismatic Collection, National Museum of American History." %}

V roce 1963 byla ze všech nově vydávaných bankovek odstraněna slova 
"SPLATNÉ DRŽITELI NA VYŽÁDÁNÍ". O pět let později vyplácení papírových 
bankovek zlatem a stříbrem skončilo.

Slova naznačující původ a myšlenku papírových peněz byla odstraněna. Zlatá 
barva z bankovek zmizela. Zůstal jen papír a s ním i možnost vlády tisknout 
libovolné množství.

Zrušením zlatého standardu roku 1971 byla tato staletá finta dokonána. 
Peníze se staly iluzí, kterou všichni sdílíme dodnes: fiat penězi, majícími 
hodnotu proto, že někdo, kdo velí armádě a řídí věznice, říká, že nějakou 
hodnotu mají. Na každé dolarové bankovce, která je dnes v oběhu, můžeme 
jasně číst: "TATO BANKOVKA JE ZÁKONNÝM PLATIDLEM". Jinými slovy: Je cenná, 
protože to je na ní napsáno.

{% include image.html path="./assets/images/us-dollar-2004.jpg" caption="Dnes používaná americká dvacetidolarová bankovka série 2004 - \"TATO BANKOVKA JE ZÁKONNÝM PLATIDLEM\"." %}

Mimochodem, na dnešních bankovkách se skrývá ještě jedno zajímavé poučení. 
Na druhém řádku stojí, že se jedná o zákonné platidlo "PRO VŠECHNY DLUHY, 
VEŘEJNÉ I SOUKROMÉ". To, co ekonomům může být samozřejmé, mě překvapilo: 
Všechny peníze jsou dluh. Z toho mě bolí hlava ještě teď a pátrání po vztahu 
peněz a dluhu přenechám coby cvičení laskavému čtenáři.

Jak jsme viděli, zlato a stříbro se jako peníze používaly po tisíciletí. 
Postupem času byly mince ze zlata a stříbra nahrazeny papírem, jenž se pomalu 
začal akceptovat jako platidlo. Toto přijetí vytvořilo iluzi, že papír sám 
představuje hodnotu. Posledním krokem bylo úplné zpřetrhání vazby mezi 
reprezentací a skutečností: zrušení zlatého standardu a přesvědčení všech, 
že papír je sám o sobě vzácný.

Bitcoin mě poučil o historii peněz a největší lsti v dějinách ekonomie 
zvané fiat měna.

---

{% include links.html lesson=12 %}

[oldest coin]: https://www.britishmuseum.org/explore/themes/money/the_origins_of_coinage.aspx
[coin debasement]: https://en.wikipedia.org/wiki/Methods_of_coin_debasement
[Thaler]: https://en.wikipedia.org/wiki/Thaler
[Berlin-George]: https://en.wikipedia.org/wiki/File:Bohemia,_Joachimsthaler_1525_Electrotype_Copy._VF._Obverse..jpg
[silver certificates]: https://en.wikipedia.org/wiki/Silver_certificate_%28United_States%29
[bimetallic standard]: https://en.wikipedia.org/wiki/Bimetallism
[Shelling Out: The Origins of Money]: https://nakamotoinstitute.org/shelling-out/

<!-- Wikipedia -->
[alice]: https://en.wikipedia.org/wiki/Alice%27s_Adventures_in_Wonderland
[carroll]: https://en.wikipedia.org/wiki/Lewis_Carroll
